{
  "path": "/en/news/news-releases/2021/04/08/inuit-gavamatuqakkut-piliriqatigiiktut-katimajingit",
  "pageTitle": "ᐃᓄᐃᑦ−ᒐᕙᒪᑐᖃᒃᑯᑦ ᐱᓕᕆᖃᑎᒌᒃᑐᑦ ᑲᑎᒪᔨᖏᑦ ᐱᕙᓪᓕᐊᖏᓐᓇᖅᑐᑦ ᓯᕗᓪᓕᐅᑎᖁᔭᒥᓂᒃ ᐃᑲᔪᖅᑐᐃᔪᒪᓪᓗᑎᑦ ᐃᓄᐃᑦ ᓇᖕᒥᓂᖅᓱᕈᒪᔭᖏᖕᓂᒃ ᑲᒪᓗᑎᑦ ᐊᒻᒪᓗ ᑲᒪᒋᔭᐅᓗᑎᑦ ᐃᓅᓯᖃᑦᑎᐊᕐᓂᕐᒧᑦ−ᑮᓇᐅᔭᓕᐅᕋᓱᐊᕐᓂᕐᒧᑦ ᓇᓕᒧᒌᑎᑕᐅᕙᙱᓐᓂᖏᑦ ᐃᓄᐃᑦ ᓄᓇᖓᖕᓂ | Prime Minister of Canada",
  "articleHtml": "\n            <div property=\"schema:text\" class=\"field field--name-body field--type-text-with-summary field--label-hidden field--item\"><p><span><span><span><span lang=\"IKU\" xml:lang=\"IKU\"><span>ᐱᒻᒪᕆᐅᓂᖅᐹᖑᖕᒪᑦ ᑲᓇᑕᒥ ᒐᕙᒪᒃᑯᑦ ᐱᓕᕆᖃᑎᖃᖃᑦᑕᕐᓂᖏᑦ ᓄᓇᖃᖅᑳᖅᓯᒪᔪᓂᑦ ᐃᓄᖕᓂᑦ. 2017-ᒥᓂᑦ, ᐊᑑᑎᖃᑦᑎᐊᑐᒃᑯᑦ ᐱᓕᕆᖃᑎᒌᖕᓂᖏᑦ ᐃᓄᐃᑦ ᓯᕗᓕᖅᑏᑦ ᐃᑲᔪᕐᓂᖃᖅᓯᒪᕗᖅ ᓯᕗᒧᐊᑦᑎᑕᐅᓗᑎᑦ ᓴᐃᒻᒪᖃᑎᒌᖕᓂᖅ, ᓴᙵᑦᑎᑕᐅᓯᒪᓪᓗᓂᓗ ᐃᓄᐃᑦ−ᒐᕙᒪᑐᖃᒃᑯᑦ ᐱᓕᕆᖃᑎᒌᖕᓂᖏᑦ, ᐊᒻᒪᓗ ᐋᖅᑮᓪᓗᑎᑦ ᐊᔪᖅᓴᙱᓐᓂᖅᓴᐅᓕᕐᓂᖏᑦ ᐃᓄᐃᑦ ᓄᓇᖓᖕᓂ.</span></span></span></span></span></p>\n\n<p><span><span><span><span lang=\"IKU\" xml:lang=\"IKU\"><span>ᑲᓇᑕᒥ ᓯᕗᓕᖅᑎᕐᔪᐊᖓᑦ ᔭᔅᑎᓐ ᑐᕉᑐ, ᐊᖓᔪᖅᑳᖅ ᓇᑖᓐ ᐆᐱᑦ ᐃᓄᐃᑦ ᑕᐱᕇᑦ ᑲᓇᑕᒥ, ᒥᓂᔅᑕᐅᔪᑦ ᐊᐅᓚᑦᑎᔩᑦ, ᐊᒻᒪᓗ ᓂᕈᐊᖅᑕᐅᓯᒪᔪᑦ ᐃᓄᐃᑦ ᓯᕗᓕᖅᑎᖏᑦ ᐃᓄᕕᐊᓗᐃᑦ ᑯᐊᐳᕇᓴᙵᓂᒃ, ᓄᓇᕗᑦ ᑐᙵᕕᒃ ᑎᒥᖓᓂᒃ, ᒪᑭᕕᒃ ᑯᐊᐳᕇᓴᙵᓂᑦ, ᐊᒻᒪᓗ ᓄᓇᑦᓯᐊᕗᑦ ᒐᕙᒪᖏᖕᓂᑦ ᖃᕆᓴᐅᔭᒃᑯᑦ ᑲᑎᒪᖅᑲᐅᖕᒪᑕ ᐅᓪᓗᒥ ᐃᓄᐃᑦ−ᒐᕙᒪᑐᖃᒃᑯᑦ ᐱᓕᕆᖃᑎᒌᑦᑐᑦ ᑲᑎᒪᔨᖏᑦ ᑲᑎᒪᓂᖃᖅᑎᓪᓗᒋᑦ. ᑕᓪᓕᒪᕆᓕᖅᑕᖓᖕᓂᒃ ᐊᕐᕌᒍᒥ, ᑲᑎᒪᔩᑦ ᑲᑎᒪᖅᑲᐅᕗᑦ ᕿᒥᕐᕈᓇᖦᖢᑎᑦ ᐱᕙᓪᓕᐊᓂᖏᖕᓂᒃ ᐊᒻᒪᓗ ᓯᕗᒧᐊᖅᑎᑦᑎᒍᒪᓪᓗᑎᑦ ᐃᖅᑲᓇᐃᔮᕆᔭᐅᔪᓂᑦ ᓯᕗᓪᓕᐅᑎᑕᐅᔪᓂᑦ .</span></span></span></span></span></p>\n\n<p><span><span><span><span lang=\"IKU\" xml:lang=\"IKU\"><span>ᓄᓇᕐᔪᐊᕐᒥ ᓄᕙᒡᔪᐊᕐᓇᖅ-19 ᐊᐅᑦᑑᑖᓘᖃᑦᑕᑎᓪᓗᒍ ᐅᓪᓗᒥᐅᔪᖅ ᐊᒃᓱᕈᕐᓇᖅᑐᓂᑦ ᐱᓗᐊᓕᖅᑎᑦᑎᓯᒪᖕᒪᑦ ᓄᓇᓕᐅᔪᓂᑦ ᐃᓄᐃᑦ ᓄᓇᖓᖕᓂ. ᐅᓪᓗᒥᐅᔪᖅ ᑲᑎᒪᓂᖃᖅᑎᓪᓗᒋᑦ ᐅᖃᐅᓯᖃᓗᐊᖅᑲᐅᔪᒍᑦ ᖃᓄᖅ ᐃᖅᑲᓇᐃᔭᖃᑎᒌᖏᖕᓇᕈᓐᓇᕐᒪᖔᑦᑕ ᑲᒪᒋᔭᐅᖁᓪᓗᒋᑦ ᐃᓅᓯᕐᒧᑦ−ᑮᓇᐅᔭᓕᐅᕐᓂᕐᒧᑦ ᓇᓕᒧᒌᙱᓗᐊᖅᑐᐊᓘᑎᑕᐅᖃᑦᑕᕐᓂᖓ ᐃᓄᐃᑦ ᓄᓇᖓᑕ ᓄᓇᓕᖏᖕᓂ ᐊᔾᔨᐅᙱᑦᑐᒥᒃ ᐅᓗᕆᐊᓇᖅᑐᒨᖅᑎᑦᑎᓂᖅᓴᐅᓕᕈᓐᓇᖅᖢᓂ ᐊᑦᑐᐃᓂᖃᕐᓂᖓᑦ ᓄᕙᒡᔪᐊᕐᓇᖅ-19.</span></span></span></span></span></p>\n\n<p><span><span><span><span lang=\"IKU\" xml:lang=\"IKU\"><span>ᑲᑎᒪᓂᖃᖅᑎᓪᓗᑕ, ᑲᓇᑕᑉ ᓯᕗᓕᖅᑎᕐᔪᐊᖓᑦ, ᐊᖓᔪᖅᑳᖅ ᐆᐱᑦ, ᐊᒻᒪᓗ ᑲᑎᒪᔨᐅᖃᑕᐅᔪᑦ ᐃᓱᒪᒃᓴᖅᓯᐅᕐᓂᖃᖅᑲᐅᔪᑦ ᐱᕚᓪᓕᖅᓯᒪᓂᕆᓕᖅᑕᖏᖕᓂᒃ ᐊᕐᕌᒎᓚᐅᖅᑐᒥᒃ, ᐱᖃᓯᐅᑎᓪᓗᒍᓗ ᐋᖅᑭᒃᑕᐅᓯᒪᓂᖓ ᐃᓛᒃᑰᖓᔪᖅ ᐅᑭᐅᖅᑕᖅᑐᒥ ᐊᕕᒃᑐᖅᓯᒪᓂᖓ ᐃᓄᐃᑦ−ᒐᕙᒪᑐᖃᒃᑯᑦ ᐱᓕᕆᖃᑎᒌᓐᓂᖏᑕ ᑲᑎᒪᔨᖏᑦᑕ ᐊᐅᓚᔾᔪᓯᖓᒍᑦ. ᑖᓐᓇ ᐊᒻᒪᓗ ᐊᓯᖏᑦ ᐱᕙᓪᓕᐊᖃᑎᒌᒃᓯᒪᓂᕆᔭᖏᑦ, ᓲᕐᓗᒃ ᐋᖅᑭᒃᓱᐃᖃᑎᒌᖏᖕᓇᕐᓂᖏᑦ ᐃᓄᐃᑦ ᓄᓇᖓᑕ ᐊᑐᐊᒐᖓᓂᒃ, ᐱᕙᓪᓕᐊᑎᑦᑎᒍᑕᐅᓯᒪᕗᖅ ᓴᐃᒻᒪᖃᑎᒌᒐᓱᐊᕈᑕᐅᓪᓗᓂ, ᐃᓄᐃᑦ ᓇᖕᒥᓂᖅᓱᖃᑦᑕᕐᓂᖏᑦ, ᐊᒻᒪᓗ ᐃᑲᔪᖅᑐᐃᓪᓐᓗᓂ ᐊᑑᑎᖃᑦᑎᐊᖅᑐᒥᒃ, ᓄᓇᓕᖕᓄᑦ ᑲᒪᒋᔭᐅᓯᒪᔪᓂᑦ ᐋᖅᑭᒍᑎᓕᐊᕆᔭᐅᓯᒪᔪᓂᑦ ᓴᖅᑮᓯᒪᓪᓗᓂᓗ ᐊᔾᔨᐅᙱᑦᑐᓂᑦ ᐱᔾᔪᑎᓂᒃ ᐃᓄᖕᓄᑦ ᓵᙵᔭᐅᓲᓄᑦ.</span></span></span></span></span></p>\n\n<p><span><span><span><span lang=\"IKU\" xml:lang=\"IKU\"><span>ᑲᑎᒪᔨᐅᔪᓪᓗ ᐅᖃᐅᓯᖃᖅᑲᐅᒋᕗᑦ ᐃᖅᑲᓇᐃᔮᕆᔭᐅᖏᓐᓇᖅᑐᓂᒃ ᐊᒥᓱᓂᑦ ᐱᔾᔪᑎᓂᒃ, ᐱᖃᓯᐅᑎᓗᒋᑦ ᓂᕿᒃᓴᖃᑦᑎᐊᕐᓂᕐᒧᑦ, ᑲᑎᒪᓂᕐᒧᑦ ᒪᑭᒪᔾᔪᑎᓄᑦ ᐱᔭᕆᐊᓕᖏᑦ ᐃᓄᐃᑦ ᓄᓇᖓᖕᓂ, ᐊᑐᓕᖅᑎᑦᑎᓗᑎᒃ ᐱᖁᔭᕐᒥᒃ ᐃᒃᐱᒍᓱᑦᑎᐊᕐᓗᑎᒃ ᐃᓪᓚᓂᒃ, ᐃᓄᖕᓂᒃ ᐃᖅᑭᓖᑦ ᓱᕈᓯᖏᓪᓗ, ᒪᒃᑯᒃᑐᑦ, ᐃᓚᒌᑦ, ᐋᖅᑭᒃᓱᐃᕙᓪᓕᐊᓂᖅ ᐊᔾᔨᒌᙱᓐᓂᖏᑦ ᑐᙵᕕᓖᑦ ᓄᓇᖃᖅᑳᖅᓯᒪᔪᑦ ᐋᓐᓂᐊᖃᕐᓇᙱᑦᑐᓕᕆᓂᕐᒧᑦ ᒪᓕᒐᓕᐊᖑᔪᒪᔪᑦ, ᑲᒪᒋᔭᖃᕐᓂᕐᒥᑦ ᐋᓐᓂᖅᑎᕆᓂᕐᒥᑦ ᐃᓄᓐᓂᑦ ᐊᕐᓇᓂᑦ, ᓂᕕᐊᖅᓵᓂᓪᓗ, ᐊᒻᒪᓗ ᐊᕐᓇᐅᖃᑎᒥᓂᒃ ᐊᖑᑕᐅᖃᑎᒥᓂᒃ ᐊᖑᑎᓂᓪᓗ ᐊᕐᓇᓂᓪᓗ ᐊᐃᑉᐸᖃᖃᑦᑕᓲᑦ ᐊᕐᓇᕈᖔᖅᓯᒪᔪᑦ ᐊᖑᑎᕈᖔᖅᓯᒪᔪᓪᓗ ᐊᕐᓇᖅᑎᑐᑦ ᐊᓐᓄᕌᖅᓯᒪᓲᑦ ᐃᓄᐃᑦ ᒪᕐᕉᖕᓂᒡᓗ ᐊᓂᕐᓂᖃᕐᓂᕋᖅᑐᑦ ᐃᓄᐃᑦ, ᐊᒻᒪᓗ ᐃᑲᔪᖅᑐᖅᑕᐅᓪᓗᓂ ᐃᓄᒃᑐᑦ ᐊᑐᖅᑕᐅᒋᐊᕐᔫᒥᓕᖅᑎᑕᐅᓂᖓ, ᐊᓯᐅᔭᐅᑦᑕᐃᓕᒪᓂᖓ, ᓴᐳᔾᔭᐅᓯᒪᓂᖓᓗ ᐊᒻᒪᓗ ᐅᖃᐅᓯᖅ ᐊᑐᖅᑕᐅᔫᒥᖁᓪᓗᒍ ᐱᕙᓪᓕᐊᒍᑎᒋᔭᐅᒐᓱᐊᕐᓂᖏᑦ ᐅᖃᐅᑕᐅᖅᑲᐅᒋᓪᓗᑎᑦ.</span></span></span></span></span></p>\n\n<p><span><span><span><span lang=\"IKU\" xml:lang=\"IKU\"><span>ᐊᒻᒪᓗᒃᑲᓐᓂᖅ, ᑲᑎᒪᔩᑦ ᐋᖅᑮᖅᑲᐅᒋᕗᑦ 2021 ᐃᖅᑲᓇᐃᔮᖃᕐᓂᐊᕐᓂᕐᒧᑦ ᐸᕐᓇᐅᑎᖓᓂᒃ ᓴᐃᒻᒪᖃᑎᒌᒍᑎᒋᔭᐅᓇᓱᐊᕈᑎᓄᑦ, ᓇᓗᓇᐃᔭᐃᓪᓗᑎᓪᓗ ᖃᓄᖅ ᐱᕕᖃᓕᖅᑎᑦᑎᔪᓐᓇᓂᖅᓴᐅᒐᔭᕐᒪᖔᑕ ᐃᓄᖕᓄᑦ ᐋᓐᓂᐊᕐᓈᓗᖕᒧᑦ ᐊᓂᒎᑎᖃᕋᓱᐊᖅᑎᓪᓗᑕ, ᐊᒻᒪᓗ ᐊᕝᕕᐊᕈᑕᐅᔪᓂᑦ ᑲᒪᓇᓱᐊᖅᖢᑕ ᐊᔾᔨᐅᙱᑦᑐᒥᒃ ᑐᙵᕕᖃᖅᑐᑦ ᑮᓇᐅᔭᖃᖅᑎᑕᐅᓕᖁᓪᓗᒋᑦ ᐱᖁᑎᕐᔪᐊᓕᕆᔾᔪᑕᐅᔪᓄᑦ ᐃᓄᐃᑦ ᓄᓇᖓᖕᓂ.</span></span></span></span></span></p>\n\n<p><span><span><span><span lang=\"IKU\" xml:lang=\"IKU\"><span><span>ᐃᓄᐃᑦ−ᒐᕙᒪᑐᖃᒃᑯᑦ ᐱᓕᕆᖃᑎᒌᖕᓂᖏᑦ ᑲᑎᒪᔨᖏᑦ ᐃᓱᒪᒃᓴᖅᓯᐅᕐᓂᖃᖅᑲᐅᒋᕗᑦ ᑲᑐᑎᔭᒥᖕᓂᒃ ᑲᒪᒋᓂᐊᕐᓂᕋᖅᓯᒪᔭᖓᓂᒃ ᓄᑖᕈᕆᐊᖅᑎᑕᐅᓪᓗᓂ ᐃᓄᐃᑦ−ᒐᕙᒪᑐᖃᒃᑯᑦ ᐱᓕᕆᖃᑎᒌᖃᑦᑕᕐᓂᖏᑦ ᐊᒻᒪᓗ ᓴᐃᒻᒪᖃᑎᒌᖕᓂᒃ ᑐᙵᕕᒋᔭᐅᓗᑎᑦ ᓇᓗᓇᐃᖅᓯᓯᒪᓂᕗᑦ ᐱᔪᓐᓇᐅᑎᓂᑦ, ᐃᑉᐱᒍᓱᑦᑎᐊᖃᑎᒌᖕᓂᕐᒥᒃ, ᐱᓕᕆᖃᑎᒌᖕᓂᕐᒥᒃ, ᐊᒻᒪᓗ ᐃᖅᑲᓇᐃᔭᖃᑎᒌᖕᓂᕐᒥᒃ.</span></span></span></span></span></span></p>\n\n<h2><span><span><span><span lang=\"IKU\" xml:lang=\"IKU\"><span><span>ᐅᖃᐅᑕᐅᓯᒪᔪᑦ</span></span></span></span></span></span></h2>\n\n<blockquote>\n<p><span><span><span><span lang=\"IKU\" xml:lang=\"IKU\"><span>“ᓄᓇᕐᔪᐊᕐᒥ ᓄᕙᒡᔪᐊᕐᓇᖅ-19 ᐊᐃᑦᑑᑖᓘᖃᑦᑕᑎᓪᓗᒍ ᐊᑦᑐᖅᑕᐅᑎᑦᑎᓯᒪᒃᑲᓐᓂᒻᒪᕆᑉᐳᖅ ᐋᓐᓂᐊᖅᑕᐃᓕᒪᓂᖏᖕᓂᒃ ᐊᒻᒪᓗ ᖃᓄᐃᑦᑕᐃᓕᒪᓂᖏᖕᓂᒃ ᐃᓄᐃᑦ ᓄᓇᖓᖕᓂᒥᐅᓂᑦ. ᐅᓪᓗᒥᐅᔪᖅ ᑲᑎᒪᓂᕗᑦ ᐱᒻᒪᕆᐊᓘᖅᑲᐅᕗᖅ ᑲᒪᒋᔭᖃᖅᖢᑕ ᑕᒪᒃᑯᓂᖓ ᓇᓕᒧᒌᙱᒍᑎᒋᔭᐅᓲᓂᑦ, ᓯᕗᒧᐊᒃᓯᑎᑦᑎᓯᓐᓈᖅᖢᑕᓗ ᓴᐃᒻᒪᖃᑎᒌᖕᓂᑦᑎᓐᓂᒃ, ᓴᙵᑦᑎᑕᐅᓪᓗᓂᓗ ᐃᓄᐃᑦ−ᒐᕙᒪᑐᖃᒃᑯᑦ ᐱᓕᕆᖃᑎᒌᖃᑦᑕᕐᓂᖏᑦ, ᐊᒻᒪᓗ ᐊᑑᑎᖃᓪᓚᑦᑖᖅᑐᒥᒃ ᐃᓄᐃᑦ ᐃᓅᓯᖏᖕᓂᒃ ᖃᓄᖅᑑᖅᖢᑕ ᑲᒪᒋᔭᖃᖅᓯᓐᓈᖅᑲᐅᓪᓗᑕ.”</span></span></span></span></span></p>\n\n<footer class=\"default\"><span><span><span lang=\"IKU\" xml:lang=\"IKU\"><span>ᓂᕈᐊᖅᑕᐅᓯᒪᔪᖅ ᔭᔅᑎᓐ ᑐᕉᑐ, ᑲᓇᑕᑉ ᓯᕗᓕᖅᑎᕐᔪᐊᖓᑦ</span></span></span></span></footer>\n</blockquote>\n\n<blockquote>\n<p><span><span><span lang=\"IKU\" xml:lang=\"IKU\"><span>“ᑭᖑᓪᓕᖅᐹᒥᒃ ᑲᑎᒪᓂᕆᓚᐅᖅᓯᒪᔭᑦᑎᓐᓂᒃ</span></span> <span lang=\"IKU\" xml:lang=\"IKU\"><span>ᑲᓇᑕᐅᑉ ᓯᕗᓕᖅᑎᕐᔪᐊᖓ ᔭᔅᑎᓐ ᑐᕉᑑ ᒫᔾᔨ 2020-ᐅᑎᓪᓗᒍ ᐃᓄᐃᑦ−ᒐᕙᒪᑐᖃᒃᑯᑦ ᐱᓕᕆᖃᑎᒌᑦᑐᑦ ᑲᑎᒪᔨᖏᑦ, ᓄᓇᕐᔪᐊᖅ ᐊᓯᔾᔨᖅᓯᒪᓕᕐᒪᑦ, ᐊᒻᒪᓗ ᐱᓕᕆᖃᑎᒌᖕᓂᕗᑦ ᐱᕙᓪᓕᐊᒍᑎᒋᔭᐅᓯᒪᔪᖅ ᐱᓕᕆᖃᑎᒌᖕᓂᒃᑯᑦ ᐊᐅᓚᓂᖓᒍᑦ ᐱᕐᔪᐊᖑᓯᒪᒻᒪᕆᓕᖅᐳᖅ ᑐᐊᕕᕐᓇᖅᑐᒃᑯᑦ ᐃᑲᔪᖅᑐᐃᔾᔪᑎᒃᓴᓂᑦ ᑲᑎᖅᓱᐃᓯᒪᓕᖅᖢᑕ ᐃᓄᖕᓄᑦ ᑲᓇᑕᓕᒫᕐᒥ. ᑕᒪᓐᓇ ᐱᓕᕆᖃᑎᒌᖕᓂᕗᑦ ᐱᔾᔪᑕᐅᓪᓗᐊᖅᐳᖅ ᑲᔪᓯᓂᕆᓂᐊᕐᓂᑦᑎᓐᓂᒃ ᐱᕚᓪᓕᖁᓪᓗᑕ ᑲᑐᑎᔭᑦᑎᓐᓂᒃ ᑎᑭᓐᓇᓱᐊᖅᑕᑎᓐᓂᒃ ᓇᓕᒧᒌᔾᔫᒥᓂᐊᕐᒪᑕ ᐃᓄᐃᑦ ᐊᒻᒪᓗ ᐊᓯᖏᑦ ᑲᓇᑕᒥᐅᑕᐅᔪᑦ ᐃᓅᓯᖏᑦ.”</span></span></span></span></p>\n\n<footer class=\"default\"><span><span><span lang=\"IKU\" xml:lang=\"IKU\"><span>ᐊᖓᔪᖅᑳᖅ ᓇᑖᓐ ᐆᐱᑦ, ᐃᓄᐃᑦ ᑕᐱᕇᑦ ᑲᓇᑕᒥ</span></span></span></span></footer>\n</blockquote>\n\n<h2><span><span><span lang=\"IKU\" xml:lang=\"IKU\"><span><span>ᓇᐃᓈᖅᓯᒪᔪᑦ ᑐᑭᓯᒋᐊᕈᑏᑦ</span></span></span></span></span></h2>\n\n<ul>\n\t<li><span><span><span><span lang=\"IKU\" xml:lang=\"IKU\"><span>ᐃᓄᐃᑦ−ᒐᕙᒪᑐᖃᒃᑯᑦ ᐱᓕᕆᖃᑎᒌᖕᓂᖏᖕᓄᑦ ᑲᑎᒪᔨᖏᑦ ᐋᖅᑭᒃᑕᐅᓚᐅᖅᓯᒪᕗᖅ ᕖᕝᕗᐊᕆ 2017−ᖑᑎᓪᓗᒍ. ᐋᖅᑭᒃᑕᐅᓚᐅᖅᓯᒪᖕᒪᑦ ᑐᙵᕕᖃᖅᖢᑎᑦ ᓇᓕᒧᒌᑦᑐᒃᑯᑦ ᐱᓕᕆᖃᑎᒌᖕᓂᖏᑦ ᐃᓄᐃᑦ ᐊᒻᒪᓗ ᒐᕙᒪᑐᖃᒃᑯᑦ ᐱᒻᒪᕆᐅᖕᒪᑦ ᓴᐃᒻᒪᖃᑎᒌᖕᓂᕐᒧᑦ ᐱᕙᓪᓕᐊᑎᑕᐅᓇᓱᐊᕐᓂᖓᓄᑦ.</span></span></span></span></span></li>\n\t<li><span><span><span lang=\"IKU\" xml:lang=\"IKU\"><span>ᑲᑎᒪᔩᑦ ᑲᑎᒪᖃᑎᒌᓲᑦ ᐱᖓᓱᐊᖅᑎᖅᖢᑎᑦ ᐊᕐᕌᒍᒥ. ᐊᑕᐅᓯᐊᖅ ᐊᕐᕌᒍᒥ ᐃᒃᓯᕙᐅᑕᐅᖃᑎᒌᓲᒃ ᑲᓇᑕᒥ ᓯᕗᓕᖅᑎᕐᔪᐊᖓᑦ ᐊᒻᒪᓗ ᐊᖓᔪᖅᑳᖓᑦ ᐃᓄᐃᑦ ᑕᐱᕇᑦ ᑲᓇᑕᒥ.</span></span></span></span></li>\n\t<li><span><span><span><span lang=\"IKU\" xml:lang=\"IKU\"><span>ᑲᑎᒪᔨᓄᑦ ᓈᓚᒃᑎᖃᐅᓲᖑᒋᕗᑦ ᐊᖓᔪᖅᑳᕆᔭᐅᔪᑦ ᐃᓄᐃᑦ ᐅᑭᐅᖅᑕᖅᑐᒥᐅᑦ ᑲᑎᒪᔨᖏᑦ ᑲᓇᑕᒥ, ᑲᓇᑕᒥ ᐃᓄᐃᑦ ᒪᒃᑯᑦᑐᑦ ᑲᑎᒪᔨᖏᑦ, ᐊᒻᒪᓗ ᐸᐅᒃᑑᑎᑦ ᐃᓄᐃᑦ ᐊᕐᓇᐃᑦ ᑲᓇᑕᒥ.</span></span></span></span></span></li>\n\t<li><span><span><span><span lang=\"IKU\" xml:lang=\"IKU\"><span>ᐃᓄᐃᑦ−ᒐᕙᒪᑐᖃᒃᑯᑦ ᐱᓕᕆᖃᑎᒌᖕᓂᖏᖕᓄᑦ ᑲᑎᒪᔨᖏᑕ ᓯᕗᓪᓕᐅᑎᓪᓗᓂᒋᑦ ᑲᒪᒋᖃᑦᑕᕐᓂᐊᕐᓂᕋᖅᓯᒪᔭᖏᑦ ᐅᑯᐊᖑᕗᑦ:</span></span></span></span></span>\n\t<ul>\n\t\t<li><span><span><span><span lang=\"IKU\" xml:lang=\"IKU\"><span>ᐃᓄᐃᑦ−ᒐᕙᒪᑐᖃᒃᑯᑦ ᓄᓇᑖᕈᑕᐅᔪᑦ</span></span></span></span></span></li>\n\t\t<li><span><span><span><span lang=\"IKU\" xml:lang=\"IKU\"><span>ᐃᓄᐃᑦ ᓄᓇᖓᖕᓄᑦ ᐊᑐᐊᒐᖃᕐᕕᖓᑦ</span></span></span></span></span></li>\n\t\t<li><span><span><span><span lang=\"IKU\" xml:lang=\"IKU\"><span>ᐃᓄᒃᑐᑦ ᐊᑐᕐᔫᒥᓕᖅᑎᑕᐅᒃᑲᓐᓂᖅᑎᑕᐅᓂᖓᑦ, ᐅᖃᐅᓯᖅ ᐊᑐᖅᑕᐅᖏᖕᓇᕐᓂᖓᑦ, ᐊᒻᒪᓗ ᐊᑐᖅᑕᐅᒃᑲᖅᑎᓐᓇᓱᐊᕐᓂᖓᑦ</span></span></span></span></span></li>\n\t\t<li><span><span><span><span lang=\"IKU\" xml:lang=\"IKU\"><span>ᓴᐃᒻᒪᖃᑎᒌᖕᓂᕐᒧᑦ ᖃᓄᐃᓕᐅᕈᑕᐅᓲᑦ</span></span></span></span></span></li>\n\t\t<li><span><span><span><span lang=\"IKU\" xml:lang=\"IKU\"><span>ᐃᓕᓐᓂᐊᕐᓂᓕᕆᓂᖅ, ᐃᓕᓐᓂᐊᓕᓵᕐᓂᖅ, ᐊᒻᒪᓗ ᐱᓕᒻᒪᒃᓴᕐᓂᖅ</span></span></span></span></span></li>\n\t\t<li><span><span><span><span lang=\"IKU\" xml:lang=\"IKU\"><span>ᐋᓐᓂᐊᖅᑕᐃᓕᒪᓂᖅ ᐊᒻᒪᓗ ᖃᓄᐃᑦᑕᐃᓕᒪᓂᖅ</span></span></span></span></span></li>\n\t\t<li><span><span><span><span lang=\"IKU\" xml:lang=\"IKU\"><span>ᐊᕙᑎᓕᕆᓂᖅ ᐊᒻᒪᓗ ᓯᓚᑉ ᐊᓯᔾᔨᕐᓂᖓᑦ</span></span></span></span></span></li>\n\t\t<li><span><span><span><span lang=\"IKU\" xml:lang=\"IKU\"><span>ᐃᒡᓗᓕᕆᓂᖅ ᐊᒻᒪᓗ ᐱᖁᑎᕐᔪᐊᓕᕆᓂᖅ</span></span></span></span></span></li>\n\t\t<li><span><span><span><span lang=\"IKU\" xml:lang=\"IKU\"><span>ᐱᕙᓪᓕᐊᔪᓕᕆᓂᖅ ᐊᒻᒪᓗ ᓂᐅᕕᖃᑦᑕᖅᑐᓕᕆᓂᖅ</span></span></span></span></span></li>\n\t\t<li><span><span><span><span lang=\"IKU\" xml:lang=\"IKU\"><span>ᐱᖁᔭᒃᓴᓕᐅᕈᑕᐅᓂᐊᖅᑐᑦ ᓯᕗᓪᓕᐅᑎᑕᐅᖁᔭᐅᔪᑦ</span></span></span></span></span></li>\n\t</ul>\n\t</li>\n\t<li><span><span><span><span lang=\"IKU\" xml:lang=\"IKU\"><span>ᐃᓄᐃᑦ ᓄᓇᖓᑦ ᐃᓄᖕᓄᑦ ᓄᓇᖁᑎᒋᔭᐅᖕᒪᑦ ᑲᓇᑕᒥ. ᓄᓇᒋᔭᖏᑦ ᐱᖃᓯᐅᔾᔨᕗᑦ ᓄᓇᒥ, ᐃᒪᕐᒥ, ᐊᒻᒪᓗ ᓯᑯᒥ ᐃᓄᕕᐊᓗᐃᑦ ᓄᓇᖓᑕ ᓄᓇᑦᓯᐊᕐᒥ, ᓄᓇᕗᑦ, ᓄᓇᕕᒃ ᑯᐸᑭ ᐅᐊᖕᓇᖓᓂ, ᐊᒻᒪᓗ ᓄᓇᑦᓯᐊᕗᑦ ᓛᕙᑐᐊᕆ ᐅᐊᖕᓇᖓᓂ ᑖᒃᑯᐊᖑᓪᓗᑎᑦ.</span></span></span></span></span></li>\n\t<li><span><span><span><span lang=\"IKU\" xml:lang=\"IKU\"><span>ᒫᓐᓇᒫᕈᓘᓚᐅᖅᑕᖅ ᑐᓴᖅᑎᑦᑎᓂᕆᓚᐅᖅᑕᖏᑦ</span></span> <span><span><a href=\"https://www.canada.ca/en/fisheries-oceans/news/2021/03/fisheries-and-oceans-canada-and-canadian-coast-guard-confirm-new-regions-boundaries-to-improve-services-to-the-arctic.html\">ᐅᑭᐅᖅᑕᖅᑐᒥ ᑭᒡᓕᕆᔭᐅᓂᖓᑦ</a></span></span> <span lang=\"IKU\" xml:lang=\"IKU\"><span>ᐱᔾᔪᑎᖃᓗᐊᖅᑐᖅ </span></span><span lang=\"IKU\" xml:lang=\"IKU\"><span>ᐱᓕᕆᖃᑎᒌᖕᓂᒃᑯᑦ ᑲᒪᒋᔭᖃᕆᐊᕐᓂᖏᑦ ᐋᖅᑭᓱᖅᓯᒪᓂᕆᔭᐅᒐᔭᖅᑐᑦ ᒐᕙᒪᒃᑯᑦ ᐃᓱᒪᓕᐅᖅᑎᖏᖕᓄᑦ ᓯᕗᒧᐊᓐᓂᖃᖁᓪᓗᒋᑦ ᑕᒪᒃᑯᓂᖓ. ᑲᓇᑕᒥ ᒐᕙᒪᒃᑯᑦ ᐃᖅᑲᓇᐃᔭᖃᑎᖃᐃᓐᓇᕐᓂᐊᖅᐳᑦ ᐃᓄᐃᑦ ᑲᑐᔾᔨᖃᑎᒌᖏᖕᓂᒃ ᐊᒻᒪᓗ ᓄᓇᓕᐅᔪᓂᑦ ᓯᕗᓪᓕᐅᑎᑕᐅᓪᓗᑎᑦ ᑲᒪᒋᔭᐅᖁᔭᐅᔪᑦ ᓯᕗᒧᐊᒍᑎᒋᔭᐅᔪᓐᓇᕐᓂᐊᕐᒪᑕ ᐊᒻᒪᓗ ᖃᐅᔨᒪᑦᑎᐊᑎᑦᑎᒍᑕᐅᓂᐊᕐᒪᑕ ᐊᐅᓚᑕᐅᓂᖏᑦ ᐱᓕᕆᐊᑦ ᐊᒻᒪᓗ ᐱᔨᑦᑎᕋᕈᑏᑦ ᐊᔾᔨᖃᕐᓂᐊᕐᒪᑕ ᐃᓄᐃᑦ ᓄᓇᖓᑕ ᓄᓇᓕᒋᔭᖏᑕ ᑭᙴᒪᒋᔭᖏᖕᓂᑦ.</span></span></span></span></span></li>\n\t<li><span><span><span><span lang=\"IKU\" xml:lang=\"IKU\"><span>ᑕᖅᑭᐅᓚᐅᖅᑐᒥᒃ, ᑲᓇᑕᒥ ᒐᕙᒪᒃᑯᑦ ᓇᓗᓇᐃᖅᓯᒃᑲᓐᓂᓚᐅᕆᕗᑦ ᑲᒪᒋᔭᖃᕐᓂᐊᕐᓂᕋᖅᓯᒪᔭᑐᖃᖓᓂᒃ</span></span> <span><span><a href=\"https://www.canada.ca/en/canadian-heritage/news/2021/03/working-together-tosupport-inuktut-education-in-nunavut0.html\">ᐊᑐᕐᓂᐊᕐᓗᑎᑦ ᑮᓇᐅᔭᓂᑦ $42&nbsp;ᒥᓕᐊᓐ ᑮᓇᐅᔭᓂᑦ ᑕᓪᓕᒪᑦ ᐊᕐᕌᒎᓛᖅᑐᓄᑦ ᐊᑯᓂᐅᑎᒋᔪᖅ ᐊᑐᖅᑕᐅᔪᒃᓴᒫᓂᑦ</a> </span></span><span lang=\"IKU\" xml:lang=\"IKU\"><span>ᐃᑲᔪᖅᑕᐅᖁᓪᓗᒋᑦ ᐃᓄᒃᑐᑦ ᐅᖃᐅᓯᕐᒧᑦ ᖃᓄᐃᓕᐅᕈᑎᒋᔭᐅᓇᓱᐊᖅᑐᑦ ᐊᒻᒪᓗ ᐃᓕᓐᓂᐊᕐᓂᓕᕆᓂᖅ ᓄᓇᕗᒻᒥ.</span></span></span></span></span></li>\n\t<li><span><span><span><em><span><span><span><span><a href=\"https://www.canada.ca/en/canadian-heritage/campaigns/celebrate-indigenous-languages/legislation.html\">ᓄᓇᖃᖅᑳᖅᓯᒪᔪᑦ ᐅᖃᐅᓯᖏᑦᑕ ᐱᖁᔭᖓᑦ</a></span></span></span></span></em><span><span><span>, </span></span></span><span lang=\"IKU\" xml:lang=\"IKU\"><span><span>ᐋᖅᑭᓱᖅᑕᐅᓚᐅᖅᓯᒪᔪᖅ ᑐᓴᕆᐊᕐᕕᖃᖃᑦᑕᓚᐅᖅᖢᑎᑦ ᓄᓇᖃᖅᑳᖅᓯᒪᔪᑦ ᐃᓄᖏᖕᓂᒃ, ᐊᒻᒪᓗ ᐃᑲᔪᖅᑐᐃᑎᑦᑎᒍᑕᐅᓇᓱᐊᖅᑐᖅ ᑕᓱᖅᑕᐅᓗᑎᑦ, ᐊᑐᕐᔫᒥᓕᖅᑎᑕᐅᒃᑲᓐᓂᕐᓗᑎᑦ, ᐊᒻᒪᓗ ᐊᑐᖅᑕᐅᖏᖕᓇᕋᓱᐊᖅᖢᑎᑦ, ᓴᙵᑦᑎᑕᐅᓗᑎᓪᓗ ᓄᓇᖃᖅᑳᖅᓯᒪᔪᑦ ᐅᖃᐅᓯᖏᑦ ᑲᓇᑕᒥ, ᐊᖏᖅᑕᐅᓚᐅᖅᓯᒪᕗᖅ ᔫᓂ </span></span></span><span><span><span>21, 2019.</span></span></span></span></span></span></li>\n\t<li><span><span><span><span lang=\"IKU\" xml:lang=\"IKU\"><span><span>ᐅᑭᐊᒃᓵᖑᑎᓪᓗᒍ 2020-ᒥ, ᑲᓇᑕᒥ ᒐᕙᒪᒃᑯᑦ</span></span></span> <span><span><span><a href=\"https://www.canada.ca/en/canadian-heritage/campaigns/consultation-indigenous-languages-act-implementation/dates-summaries/27-oct-quebec.html\">ᐱᒻᒪᕆᐅᔪᓂᑦ ᐱᕙᓪᓕᐊᓂᖃᓚᐅᖅᓯᒪᕗᑦ</a> </span></span></span><span lang=\"IKU\" xml:lang=\"IKU\"><span><span>ᓯᕗᒧᐊᑦᑎᑕᐅᖁᓪᓗᒍ ᐊᑐᓕᖅᑎᑕᐅᓂᖏᑦ <em>ᓄᓇᖃᖅᑳᖅᓯᒪᔪᑦ ᐅᖃᐅᓯᖏᑦᑕ ᐱᖁᔭᖓᓂᒃ</em> ᖃᕆᓴᐅᔭᒃᑯᑦ ᑐᓴᕆᐊᕐᕕᖃᖃᑦᑕᕈᓘᔭᖅᖢᑎᑦ ᑲᓇᑕᓕᒫᕐᒥ. </span></span></span></span></span></span></li>\n</ul>\n\n<h2><span><span><span><span lang=\"IKU\" xml:lang=\"IKU\"><span><span>ᑕᒪᒃᑯᓄᖓ ᐱᔾᔪᑎᓄᑦ ᑐᕌᖓᔪᑦ ᖃᕆᓴᐅᔭᒃᑯᑦ ᑲᓱᖅᑕᕈᑎᖏᑦ</span></span></span></span></span></span></h2>\n\n<ul>\n\t<li><span><span><span><span><span lang=\"EN-CA\" xml:lang=\"EN-CA\"><span><a href=\"https://pm.gc.ca/en/news/news-releases/2017/02/09/prime-minister-canada-and-president-inuit-tapiriit-kanatami-announce\">ᑲᓇᑕᒥ ᓯᕗᓕᖅᑎᕐᔪᐊᖓᑦ ᐊᒻᒪᓗ ᐊᖓᔪᖅᑳᖅ ᐃᓄᐃᑦ ᑕᐱᕇᑦ ᑲᓇᑕᒥ ᑐᓴᖅᑎᑦᑎᕗᑦ ᐃᓄᐃᑦ−ᒐᕙᒪᑐᖃᒃᑯᑦ ᐱᓕᕆᖃᑎᒌᖕᓂᖏᖕᓄᑦ ᑲᑎᒪᔨᖏ</a></span></span><span lang=\"IKU\" xml:lang=\"IKU\"><span>ᖕᓂᑦ</span></span></span></span></span></span></li>\n\t<li><span><span><span><span lang=\"EN-CA\" xml:lang=\"EN-CA\"><span><a href=\"https://pm.gc.ca/en/news/statements/2017/02/09/inuit-nunangat-declaration-inuit-crown-partnership\">ᐃᓄᐃᑦ ᓄᓇᖓᑦ ᓇᓗᓇᐃᖅᓯᓂᖏᑦ ᐊᖏᖅᖢᑎᑦ ᐃᓄᐃᑦ−ᒐᕙᒪᑐᖃᒃᑯᑦ ᐱᓕᕆᖃᑎᒌᖕᓂᖏᖕᓄᑦ ᑲᑎᒪᔨᖏ</a></span></span></span></span></span></li>\n\t<li><span><span><span><span lang=\"EN-CA\" xml:lang=\"EN-CA\"><span><a href=\"https://www.rcaanc-cirnac.gc.ca/eng/1560523306861/1560523330587\">ᑲᓇᑕᑉ ᐅᑭᐅᖅᑕᖅᑐᖓᑦ ᐊᒻᒪᓗ ᐅᑭᐅᖅᑕᖅᑐᒧᑦ ᐊᑐᐊᒐᖓᑕ ᑐᙵᕕᖓᑦ</a></span></span></span></span></span></li>\n\t<li><span><span><span><span lang=\"EN-CA\" xml:lang=\"EN-CA\"><span><a href=\"https://www.itk.ca/arctic-and-northern-policy-framework-inuit-nunangat/\">ᐅᑭᐅᖅᑕᖅᑐᖅ ᐊᒻᒪᓗ ᐅᑭᐅᖅᑕᖅᑐᒧᑦ ᐊᑐᐊᒐᖓᑕ ᑐᙵᕕᖓᑦ: ᐃᓄᐃᑦ ᓄᓇᖓᑦ</a></span></span></span></span></span></li>\n\t<li><span><span><span><span lang=\"EN-CA\" xml:lang=\"EN-CA\"><span><a href=\"https://www.itk.ca/inuit-nunangat-map/\">ᐃᓄᐃᑦ ᓄᓇᖓᑕ ᓄᓇᙳᐊᖓᑦ</a></span></span></span></span></span></li>\n</ul></div>\n      "
}