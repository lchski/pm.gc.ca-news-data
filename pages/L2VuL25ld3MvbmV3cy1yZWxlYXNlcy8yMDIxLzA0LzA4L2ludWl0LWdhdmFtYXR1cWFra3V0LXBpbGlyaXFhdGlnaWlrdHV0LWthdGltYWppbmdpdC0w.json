{
  "path": "/en/news/news-releases/2021/04/08/inuit-gavamatuqakkut-piliriqatigiiktut-katimajingit-0",
  "pageTitle": "Inuit−Gavamatuqakkut Piliriqatigiiktut Katimajingit pivallianginnaqtut sivulliutiqujaminik ikajuqtuijumallutit Inuit nangminiqsurumajangingnik kamalutit ammalu kamagijaulutit inuusiqattiarnirmut−kiinaujaliurasuarnirmut nalimugiititauvannginningit […] | Prime Minister of Canada",
  "articleHtml": "\n            <div property=\"schema:text\" class=\"field field--name-body field--type-text-with-summary field--label-hidden field--item\"><h2>Inuit−Gavamatuqakkut Piliriqatigiiktut Katimajingit pivallianginnaqtut sivulliutiqujaminik ikajuqtuijumallutit Inuit nangminiqsurumajangingnik kamalutit ammalu kamagijaulutit inuusiqattiarnirmut−kiinaujaliurasuarnirmut nalimugiititauvannginningit Inuit Nunangangni</h2>\n\n<p><span><span><span><span lang=\"IKU\" xml:lang=\"IKU\">Pimmariuniqpaangungmat Kanatami Gavamakkut piliriqatiqaqattarningit Nunaqaqqaaqsimajunit Inungnit. 2017-minit, atuutiqattiatukkut piliriqatigiingningit inuit sivuliqtiit ikajurniqaqsimavuq sivumuattitaulutit saimmaqatigiingniq, sanngattitausimallunilu Inuit−Gavamatuqakkut piliriqatigiingningit, ammalu aaqqiillutit ajuqsannginniqsaulirningit Inuit Nunangangni.</span></span></span></span></p>\n\n<p><span><span><span><span lang=\"IKU\" xml:lang=\"IKU\">Kanatami Sivuliqtirjuangat Jastin Turuutu, Angajuqqaaq Nataan Uupit Inuit Tapiriit Kanatami, Ministaujut Aulattijiit, ammalu Niruaqtausimajut Inuit Sivuliqtingit Inuvialuit Kuapuriisannganik, Nunavut Tunngavik Timinganik, Makivik Kuapuriisannganit, ammalu Nunatsiavut Gavamangingnit qarisaujakkut katimaqqaungmata ullumi Inuit−Gavamatuqakkut Piliriqatigiittut Katimajingit Katimaniqaqtillugit. Tallimariliqtangangnik arraagumi, Katimajiit katimaqqauvut qimirrunałłutit pivallianingingnik ammalu sivumuaqtittigumallutit iqqanaijaarijaujunit sivulliutitaujunit.</span></span></span></span></p>\n\n<p><span><span><span><span lang=\"IKU\" xml:lang=\"IKU\">Nunarjuarmi Nuvagjuarnaq-19 auttuutaaluuqattatillugu ullumiujuq aksururnaqtunit pilualiqtittisimangmat nunaliujunit Inuit Nunangangni. Ullumiujuq katimaniqaqtillugit uqausiqaluaqqaujugut qanuq iqqanaijaqatigiingingnarunnarmangaatta kamagijauqullugit inuusirmut−kiinaujaliurnirmut nalimugiinngiluaqtualuutitauqattarninga Inuit Nunangata nunalingingni ajjiunngittumik ulurianaqtumuuqtittiniqsaulirunnaqłuni attuiniqarningat Nuvagjuarnaq-19.</span></span></span></span></p>\n\n<p><span><span><span><span lang=\"IKU\" xml:lang=\"IKU\">Katimaniqaqtilluta, Kanatap Sivuliqtirjuangat, Angajuqaaaq Uupit, ammalu Katimajiuqataujut isumaksaqsiurniqaqqaujut pivaalliqsimaniriliqtangingnik arraaguulauqtumik, piqasiutillugulu aaqqiktausimaninga ilaakkuungajuq Ukiuqtaqtumi Aviktuqsimaninga Inuit−Gavamatuqakkut Piliriqatigiinningita Katimajingitta aulajjusingagut. Taanna ammalu asingit pivalliaqatigiiksimanirijangit, suurluk aaqqiksuiqatigiingingnarningit Inuit Nunangata Atuaganganik, pivalliatittigutausimavuq saimmaqatigiigasuarutaulluni, </span><span lang=\"IKU\" xml:lang=\"IKU\">Inuit Nangminiqsuqattarningit, ammalu ikajuqtuilnluni atuutiqattiaqtumik, nunalingnut kamagijausimajunit aaqqigutiliarijausimajunit saqqiisimallunilu ajjiunngittunit pijjutinik Inungnut saanngajausuunut.</span></span></span></span></p>\n\n<p><span><span><span><span lang=\"EN-CA\" xml:lang=\"EN-CA\">Katimajiujullu uqausiqaqqaugivut iqqanaijaarijaunginnaqtunik amisunit pijjutinik, piqasiutilugit&nbsp;niqiksaqattiarnirmut, katimanirmut makimajjutinut pijarialingit </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit </span><span lang=\"IKU\" xml:lang=\"IKU\">N</span><span lang=\"EN-CA\" xml:lang=\"EN-CA\">unangangni, atuliqtittilutik piqujarmik ikpigusuttiarlutik </span><span lang=\"IKU\" xml:lang=\"IKU\">A</span><span lang=\"EN-CA\" xml:lang=\"EN-CA\">llanik, </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nungnik</span><span lang=\"IKU\" xml:lang=\"IKU\">,</span> <span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">qqiliit surusingillu, makkuktut, ilagiit, aaqqiksuivallianiq ajjigiinnginningit tunngaviliit nunaqaqqaaqsimajut aanniaqarnanngittulirinirmut maligaliangujumajut, kamagijaqarnirmit aanniqtirinirmit </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nunnit arnanit, niviaqsaanillu, ammalu arnauqatiminik angutauqatiminik angutinillu arnanillu aippaqaqattasuut arnarungaaqsimajut angutirungaaqsimajullu arnaqtitut annuraaqsimasuut </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit marruungniglu anirniqarniraqtut </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit, ammalu ikajuqtuqtaulluni </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuktut atuqtaugiarjuumiliqtitauninga, asiujauttailimaninga, sapujjausimaningalu ammalu uqausiq atuqtaujuumiqullugu pivalliagutigijaugasuarningit uqautauqqaugillutit</span><span lang=\"IKU\" xml:lang=\"IKU\"> Inuktut</span><span lang=\"EN-CA\" xml:lang=\"EN-CA\">.</span></span></span></span></p>\n\n<p><span><span><span><span lang=\"EN-CA\" xml:lang=\"EN-CA\">Ammalukkanniq, </span><span lang=\"IKU\" xml:lang=\"IKU\">K</span><span lang=\"EN-CA\" xml:lang=\"EN-CA\">atimajiit aaqqiiqqaugivut 2021 iqqanaijaaqarniarnirmut parnautinganik saimmaqatigiigutigijaunasuarutinut, nalunaijaillutillu qanuq piviqaliqtittijunnaniqsaugajarmangaata inungnut aanniarnaalungmut aniguutiqarasuaqtilluta, ammalu avviarutaujunit kamanasuaqłuta ajjiunngittumik tunngaviqaqtut kiinaujaqaqtitauliqullugit piqutirjualirijjutaujunut </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit </span><span lang=\"IKU\" xml:lang=\"IKU\">N</span><span lang=\"EN-CA\" xml:lang=\"EN-CA\">unangangni. </span></span></span></span></p>\n\n<p><span><span><span><span lang=\"EN-CA\" xml:lang=\"EN-CA\">Inuit−</span><span lang=\"IKU\" xml:lang=\"IKU\">G</span><span lang=\"EN-CA\" xml:lang=\"EN-CA\">avamatuqakkut </span><span lang=\"IKU\" xml:lang=\"IKU\">P</span><span lang=\"EN-CA\" xml:lang=\"EN-CA\">iliriqatigiingningit </span><span lang=\"IKU\" xml:lang=\"IKU\">K</span><span lang=\"EN-CA\" xml:lang=\"EN-CA\">atimajingit isumaksaqsiurniqaqqaugivut katutijamingnik kamaginiarniraqsimajanganik nutaaruriaqtitaulluni </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit−</span><span lang=\"IKU\" xml:lang=\"IKU\">G</span><span lang=\"EN-CA\" xml:lang=\"EN-CA\">avamatuqakkut piliriqatigiiqattarningit ammalu saimmaqatigiingnik tunngavigijaulutit nalunaiqsisimanivut pijunnautinit, ippigusuttiaqatigiingnirmik, piliriqatigiingnirmik, ammalu iqqanaijaqatigiingnirmik.</span></span></span></span></p>\n\n<h2><span><span><span><span lang=\"EN-CA\" xml:lang=\"EN-CA\"><span>Uqautausimajut</span></span></span></span></span></h2>\n\n<blockquote>\n<p><span><span><span lang=\"EN-CA\" xml:lang=\"EN-CA\">“Nunarjuarmi </span><span lang=\"IKU\" xml:lang=\"IKU\">N</span><span lang=\"EN-CA\" xml:lang=\"EN-CA\">uvagjuarnaq-19 aittuutaaluuqattatillugu attuqtautittisimakkannimmarippuq aanniaqtailimaningingnik ammalu qanuittailimaningingnik </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit </span><span lang=\"IKU\" xml:lang=\"IKU\">N</span><span lang=\"EN-CA\" xml:lang=\"EN-CA\">unangangnimiunit. Ullumiujuq katimanivut pimmarialuuqqauvuq kamagijaqaqłuta tamakkuninga nalimugiinngigutigijausuunit, sivumuaksitittisinnaaqłutalu saimmaqatigiingnittinnik, sanngattitaullunilu </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit−</span><span lang=\"IKU\" xml:lang=\"IKU\">G</span><span lang=\"EN-CA\" xml:lang=\"EN-CA\">avamatuqakkut piliriqatigiiqattarningit, ammalu atuutiqallattaaqtumik </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit inuusingingnik qanuqtuuqłuta kamagijaqaqsinnaaqqaulluta. ”</span></span></span></p>\n\n<footer class=\"default\"><span><span><span lang=\"IKU\" xml:lang=\"IKU\">N</span><span lang=\"EN-CA\" xml:lang=\"EN-CA\">iruaqtausimajuq </span><span lang=\"IKU\" xml:lang=\"IKU\">J</span><span lang=\"EN-CA\" xml:lang=\"EN-CA\">astin </span><span lang=\"IKU\" xml:lang=\"IKU\">T</span><span lang=\"EN-CA\" xml:lang=\"EN-CA\">uruutu, </span><span lang=\"IKU\" xml:lang=\"IKU\">K</span><span lang=\"EN-CA\" xml:lang=\"EN-CA\">anatap </span><span lang=\"IKU\" xml:lang=\"IKU\">S</span><span lang=\"EN-CA\" xml:lang=\"EN-CA\">ivuliqtirjuangat</span></span></span></footer>\n</blockquote>\n\n<blockquote>\n<p><span><span><span lang=\"EN-CA\" xml:lang=\"EN-CA\">“Kingulliqpaamik katimanirilauqsimajattinnik </span><span lang=\"IKU\" xml:lang=\"IKU\">K</span><span lang=\"EN-CA\" xml:lang=\"EN-CA\">anataup </span><span lang=\"IKU\" xml:lang=\"IKU\">S</span><span lang=\"EN-CA\" xml:lang=\"EN-CA\">ivuliqtirjuanga </span><span lang=\"IKU\" xml:lang=\"IKU\">J</span><span lang=\"EN-CA\" xml:lang=\"EN-CA\">astin </span><span lang=\"IKU\" xml:lang=\"IKU\">T</span><span lang=\"EN-CA\" xml:lang=\"EN-CA\">uruutu </span><span lang=\"IKU\" xml:lang=\"IKU\">M</span><span lang=\"EN-CA\" xml:lang=\"EN-CA\">aajji 2020-utillugu </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit−</span><span lang=\"IKU\" xml:lang=\"IKU\">G</span><span lang=\"EN-CA\" xml:lang=\"EN-CA\">avamatuqakkut piliriqatigiittut katimajingit, nunarjuaq asijjiqsimalirmat, ammalu piliriqatigiingnivut pivalliagutigijausimajuq piliriqatigiingnikkut aulaningagut pirjuangusimammariliqpuq tuavirnaqtukkut ikajuqtuijjutiksanit katiqsuisimaliqłuta </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nungnut </span><span lang=\"IKU\" xml:lang=\"IKU\">K</span><span lang=\"EN-CA\" xml:lang=\"EN-CA\">anatalimaarmi Tamanna piliriqatigiingnivut pijjutaulluaqpuq kajusiniriniarnittinnik pivaalliqulluta katutijattinnik tikinnasuaqtatinnik nalimugiijjuuminiarmata </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit ammalu asingit </span><span lang=\"IKU\" xml:lang=\"IKU\">K</span><span lang=\"EN-CA\" xml:lang=\"EN-CA\">anatamiutaujut </span><span lang=\"IKU\" xml:lang=\"IKU\">i</span><span lang=\"EN-CA\" xml:lang=\"EN-CA\">nuusingit. ”</span></span></span></p>\n\n<footer class=\"default\"><span><span><span lang=\"FR-CA\" xml:lang=\"FR-CA\">Angajuqqaaq </span><span lang=\"IKU\" xml:lang=\"IKU\">N</span><span lang=\"FR-CA\" xml:lang=\"FR-CA\">ataan Uupit, Inuit </span><span lang=\"IKU\" xml:lang=\"IKU\">T</span><span lang=\"FR-CA\" xml:lang=\"FR-CA\">apiriit Kanatami</span></span></span></footer>\n</blockquote>\n\n<h2><span><span><span lang=\"EN-CA\" xml:lang=\"EN-CA\"><span>Nainaaqsimajut Tukisigiarutiit</span></span></span></span></h2>\n\n<ul>\n\t<li><span><span><span><span lang=\"EN-CA\" xml:lang=\"EN-CA\">Inuit−</span><span lang=\"IKU\" xml:lang=\"IKU\">G</span><span lang=\"EN-CA\" xml:lang=\"EN-CA\">avamatuqakkut </span><span lang=\"IKU\" xml:lang=\"IKU\">P</span><span lang=\"EN-CA\" xml:lang=\"EN-CA\">iliriqatigiingningingnut </span><span lang=\"IKU\" xml:lang=\"IKU\">K</span><span lang=\"EN-CA\" xml:lang=\"EN-CA\">atimajingit aaqqiktaulauqsimavuq </span><span lang=\"IKU\" xml:lang=\"IKU\">V</span><span lang=\"EN-CA\" xml:lang=\"EN-CA\">iivvuari 2017−ngutillugu</span><span lang=\"IKU\" xml:lang=\"IKU\">.</span> <span lang=\"IKU\" xml:lang=\"IKU\">A</span><span lang=\"EN-CA\" xml:lang=\"EN-CA\">aqqiktaulauqsimangmat tunngaviqaqłutit </span><span lang=\"IKU\" xml:lang=\"IKU\">n</span><span lang=\"EN-CA\" xml:lang=\"EN-CA\">alimugiittukkut piliriqatigiingningit </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit ammalu gavamatuqakkut pimmariungmat saimmaqatigiingnirmut pivalliatitaunasuarninganut. </span></span></span></span></li>\n\t<li><span><span><span><span lang=\"IKU\" xml:lang=\"IKU\">K</span><span lang=\"EN-CA\" xml:lang=\"EN-CA\">atimajiit katimaqatigiisuut pingasuaqtiqłutit arraagumi. Atausiaq arraagumi iksivautauqatigiisuuk </span><span lang=\"IKU\" xml:lang=\"IKU\">K</span><span lang=\"EN-CA\" xml:lang=\"EN-CA\">anatami </span><span lang=\"IKU\" xml:lang=\"IKU\">S</span><span lang=\"EN-CA\" xml:lang=\"EN-CA\">ivuliqtirjuangat ammalu </span><span lang=\"IKU\" xml:lang=\"IKU\">A</span><span lang=\"EN-CA\" xml:lang=\"EN-CA\">ngajuqqaangat </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit </span><span lang=\"IKU\" xml:lang=\"IKU\">T</span><span lang=\"EN-CA\" xml:lang=\"EN-CA\">apiriit </span><span lang=\"IKU\" xml:lang=\"IKU\">K</span><span lang=\"EN-CA\" xml:lang=\"EN-CA\">anatami.</span></span></span></span></li>\n\t<li><span><span><span><span lang=\"IKU\" xml:lang=\"IKU\">K</span><span lang=\"EN-CA\" xml:lang=\"EN-CA\">atimajinut naalaktiqausuungugivut angajuqqaarijaujut </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit </span><span lang=\"IKU\" xml:lang=\"IKU\">U</span><span lang=\"EN-CA\" xml:lang=\"EN-CA\">kiuqtaqtumiut </span><span lang=\"IKU\" xml:lang=\"IKU\">K</span><span lang=\"EN-CA\" xml:lang=\"EN-CA\">atimajingit </span><span lang=\"IKU\" xml:lang=\"IKU\">K</span><span lang=\"EN-CA\" xml:lang=\"EN-CA\">anatami, </span><span lang=\"IKU\" xml:lang=\"IKU\">K</span><span lang=\"EN-CA\" xml:lang=\"EN-CA\">anatami </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit </span><span lang=\"IKU\" xml:lang=\"IKU\">M</span><span lang=\"EN-CA\" xml:lang=\"EN-CA\">akkuttut </span><span lang=\"IKU\" xml:lang=\"IKU\">K</span><span lang=\"EN-CA\" xml:lang=\"EN-CA\">atimajingit, ammalu </span><span lang=\"IKU\" xml:lang=\"IKU\">P</span><span lang=\"EN-CA\" xml:lang=\"EN-CA\">auktuutit </span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit </span><span lang=\"IKU\" xml:lang=\"IKU\">A</span><span lang=\"EN-CA\" xml:lang=\"EN-CA\">rnait </span><span lang=\"IKU\" xml:lang=\"IKU\">K</span><span lang=\"EN-CA\" xml:lang=\"EN-CA\">anatami.</span></span></span></span></li>\n\t<li><span><span><span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit−</span><span lang=\"IKU\" xml:lang=\"IKU\">G</span><span lang=\"EN-CA\" xml:lang=\"EN-CA\">avamatuqakkut </span><span lang=\"IKU\" xml:lang=\"IKU\">P</span><span lang=\"EN-CA\" xml:lang=\"EN-CA\">iliriqatigiingningingnut </span><span lang=\"IKU\" xml:lang=\"IKU\">K</span><span lang=\"EN-CA\" xml:lang=\"EN-CA\">atimajingita sivulliutillunigit kamagiqattarniarniraqsimajangit ukuanguvut:</span></span></span></span>\n\t<ul>\n\t\t<li><span><span><span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit−</span><span lang=\"IKU\" xml:lang=\"IKU\">G</span><span lang=\"EN-CA\" xml:lang=\"EN-CA\">avamatuqakkut nunataarutaujut</span></span></span></span></li>\n\t\t<li><span><span><span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuit</span><span lang=\"IKU\" xml:lang=\"IKU\"> N</span><span lang=\"EN-CA\" xml:lang=\"EN-CA\">unangangnut atuagaqarvingat</span></span></span></span></li>\n\t\t<li><span><span><span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">nuktut aturjuumiliqtitaukkanniqtitauningat, uqausiq atuqtaungingnarningat, ammalu atuqtaukkaqtinnasuarningat</span></span></span></span></li>\n\t\t<li><span><span><span><span lang=\"IKU\" xml:lang=\"IKU\">S</span><span lang=\"EN-CA\" xml:lang=\"EN-CA\">aimmaqatigiingnirmut qanuiliurutausuut</span></span></span></span></li>\n\t\t<li><span><span><span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">linniarniliriniq, ilinnialisaarniq, ammalu pilimmaksarniq</span></span></span></span></li>\n\t\t<li><span><span><span><span lang=\"EN-CA\" xml:lang=\"EN-CA\">Aanniaqtailimaniq ammalu qanuittailimaniq</span></span></span></span></li>\n\t\t<li><span><span><span><span lang=\"IKU\" xml:lang=\"IKU\">A</span><span lang=\"EN-CA\" xml:lang=\"EN-CA\">vatiliriniq ammalu silap asijjirningat</span></span></span></span></li>\n\t\t<li><span><span><span><span lang=\"IKU\" xml:lang=\"IKU\">I</span><span lang=\"EN-CA\" xml:lang=\"EN-CA\">gluliriniq ammalu piqutirjualiriniq</span></span></span></span></li>\n\t\t<li><span><span><span><span lang=\"IKU\" xml:lang=\"IKU\">P</span><span lang=\"EN-CA\" xml:lang=\"EN-CA\">ivalliajuliriniq ammalu niuviqattaqtuliriniq</span></span></span></span></li>\n\t\t<li><span><span><span><span lang=\"IKU\" xml:lang=\"IKU\">P</span><span lang=\"EN-CA\" xml:lang=\"EN-CA\">iqujaksaliurutauniaqtut sivulliutitauqujaujut.</span></span></span></span></li>\n\t</ul>\n\t</li>\n\t<li><span><span><span><span lang=\"IKU\" xml:lang=\"IKU\">I</span><span lang=\"FR-CA\" xml:lang=\"FR-CA\">nuit </span><span lang=\"IKU\" xml:lang=\"IKU\">N</span><span lang=\"FR-CA\" xml:lang=\"FR-CA\">unangat </span><span lang=\"IKU\" xml:lang=\"IKU\">I</span><span lang=\"FR-CA\" xml:lang=\"FR-CA\">nungnut nunaqutigijaungmat </span><span lang=\"IKU\" xml:lang=\"IKU\">K</span><span lang=\"FR-CA\" xml:lang=\"FR-CA\">anatami</span><span lang=\"IKU\" xml:lang=\"IKU\">.</span> <span lang=\"FR-CA\" xml:lang=\"FR-CA\">Nunagijangit piqasiujjivut nunami, imarmi, ammalu sikumi </span><span lang=\"IKU\" xml:lang=\"IKU\">In</span><span lang=\"FR-CA\" xml:lang=\"FR-CA\">uvialuit </span><span lang=\"IKU\" xml:lang=\"IKU\">N</span><span lang=\"FR-CA\" xml:lang=\"FR-CA\">unangata</span><span lang=\"IKU\" xml:lang=\"IKU\">,</span> <span lang=\"IKU\" xml:lang=\"IKU\">N</span><span lang=\"FR-CA\" xml:lang=\"FR-CA\">unatsiarmi, </span><span lang=\"IKU\" xml:lang=\"IKU\">N</span><span lang=\"FR-CA\" xml:lang=\"FR-CA\">unavut, </span><span lang=\"IKU\" xml:lang=\"IKU\">N</span><span lang=\"FR-CA\" xml:lang=\"FR-CA\">unavik </span><span lang=\"IKU\" xml:lang=\"IKU\">K</span><span lang=\"FR-CA\" xml:lang=\"FR-CA\">upaki </span><span lang=\"IKU\" xml:lang=\"IKU\">U</span><span lang=\"FR-CA\" xml:lang=\"FR-CA\">angnangani, ammalu </span><span lang=\"IKU\" xml:lang=\"IKU\">N</span><span lang=\"FR-CA\" xml:lang=\"FR-CA\">unatsiavut </span><span lang=\"IKU\" xml:lang=\"IKU\">L</span><span lang=\"FR-CA\" xml:lang=\"FR-CA\">aavatuari </span><span lang=\"IKU\" xml:lang=\"IKU\">U</span><span lang=\"FR-CA\" xml:lang=\"FR-CA\">angnangani </span><span lang=\"IKU\" xml:lang=\"IKU\">T</span><span lang=\"FR-CA\" xml:lang=\"FR-CA\">aakkuangullutit.</span></span></span></span></li>\n\t<li><span><span><span><span lang=\"FR-CA\" xml:lang=\"FR-CA\">Maannamaaruluulauqtaq tusaqtittinirilauqtangit </span><span lang=\"EN-CA\" xml:lang=\"EN-CA\"><span><a href=\"https://www.canada.ca/en/fisheries-oceans/news/2021/03/fisheries-and-oceans-canada-and-canadian-coast-guard-confirm-new-regions-boundaries-to-improve-services-to-the-arctic.html\"><span lang=\"FR-CA\" xml:lang=\"FR-CA\">Ukiuqtaqtumi Kiglirijauningat</span></a></span></span> <span lang=\"FR-CA\" xml:lang=\"FR-CA\">pijjutiqaluaqtuq piliriqatigiingnikkut kamagijaqariarningit</span><span lang=\"IKU\" xml:lang=\"IKU\">.</span><span lang=\"FR-CA\" xml:lang=\"FR-CA\"> Aaqqisuqsimanirijaugajaqtut </span><span lang=\"IKU\" xml:lang=\"IKU\">G</span><span lang=\"FR-CA\" xml:lang=\"FR-CA\">avamakkut</span> <span lang=\"FR-CA\" xml:lang=\"FR-CA\">isumaliuqtingingnut sivumuanniqaqullugit tamakkuninga. Kanatami </span><span lang=\"IKU\" xml:lang=\"IKU\">G</span><span lang=\"FR-CA\" xml:lang=\"FR-CA\">avamakkut iqqanaijaqatiqainnarniaqput inuit katujjiqatigiingingnik ammalu nunaliujunit sivulliutitaullutit kamagijauqujaujut sivumuagutigijaujunnarniarmata ammalu qaujimattiatittigutauniarmata aulatauningit piliriat ammalu pijittirarutiit ajjiqarniarmata </span><span lang=\"IKU\" xml:lang=\"IKU\">I</span><span lang=\"FR-CA\" xml:lang=\"FR-CA\">nuit </span><span lang=\"IKU\" xml:lang=\"IKU\">N</span><span lang=\"FR-CA\" xml:lang=\"FR-CA\">unangata nunaligijangita kinngaamagijangingnit.</span></span></span></span></li>\n\t<li><span><span><span><span lang=\"IKU\" xml:lang=\"IKU\">T</span><span lang=\"FR-CA\" xml:lang=\"FR-CA\">aqqiulauqtumik, </span><span lang=\"IKU\" xml:lang=\"IKU\">K</span><span lang=\"FR-CA\" xml:lang=\"FR-CA\">anatami </span><span lang=\"IKU\" xml:lang=\"IKU\">G</span><span lang=\"FR-CA\" xml:lang=\"FR-CA\">avamakkut nalunaiqsikkannilaurivut kamagijaqarniarniraqsimajatuqanganik </span><span lang=\"EN-CA\" xml:lang=\"EN-CA\"><span><a href=\"https://www.canada.ca/en/canadian-heritage/news/2021/03/working-together-tosupport-inuktut-education-in-nunavut0.html\"><span lang=\"FR-CA\" xml:lang=\"FR-CA\">aturniarlutit kiinaujanit $42 milian kiinaujanit tallimat arraaguulaaqtunut akuniutigijuq atuqtaujuksamaanit</span></a></span></span> <span lang=\"FR-CA\" xml:lang=\"FR-CA\">ikajuqtauqullugit inuktut uqausirmut qanuiliurutigijaunasuaqtut ammalu ilinniarniliriniq </span><span lang=\"IKU\" xml:lang=\"IKU\">N</span><span lang=\"FR-CA\" xml:lang=\"FR-CA\">unavummi .</span></span></span></span></li>\n\t<li><span><span><span><em><span lang=\"EN-CA\" xml:lang=\"EN-CA\"><span><a href=\"https://www.canada.ca/en/canadian-heritage/campaigns/celebrate-indigenous-languages/legislation.html\"><span lang=\"FR-CA\" xml:lang=\"FR-CA\">Nunaqaqqaaqsimajut Uqausingitta Piqujangat</span></a></span></span></em><span lang=\"FR-CA\" xml:lang=\"FR-CA\">, Aaqqisuqtaulauqsimajuq tusariarviqaqattalauqłutit nunaqaqqaaqsimajut inungingnik, ammalu ikajuqtuitittigutaunasuaqtuq tasuqtaulutit, aturjuumiliqtitaukkannirlutit, ammalu atuqtaungingnarasuaqłutit, sanngattitaulutillu nunaqaqqaaqsimajut uqausingit </span><span lang=\"IKU\" xml:lang=\"IKU\">K</span><span lang=\"FR-CA\" xml:lang=\"FR-CA\">anatami, </span><span lang=\"IKU\" xml:lang=\"IKU\">A</span><span lang=\"FR-CA\" xml:lang=\"FR-CA\">ngiqtaulauqsimavuq Juuni 21, 2019.</span></span></span></span></li>\n\t<li><span><span><span><span lang=\"FR-CA\" xml:lang=\"FR-CA\">Ukiaksaangutillugu 2020-mi, </span><span lang=\"IKU\" xml:lang=\"IKU\">K</span><span lang=\"FR-CA\" xml:lang=\"FR-CA\">anatami </span><span lang=\"IKU\" xml:lang=\"IKU\">G</span><span lang=\"FR-CA\" xml:lang=\"FR-CA\">avamakkut </span><span lang=\"EN-CA\" xml:lang=\"EN-CA\"><a href=\"https://www.canada.ca/en/canadian-heritage/campaigns/consultation-indigenous-languages-act-implementation/dates-summaries/27-oct-quebec.html\">pimmariujunit pivallianiqalauqsimavut</a></span><span lang=\"FR-CA\" xml:lang=\"FR-CA\"> sivumuattitauqullugu atuliqtitauningit </span><em><span lang=\"IKU\" xml:lang=\"IKU\">N</span></em><em><span lang=\"FR-CA\" xml:lang=\"FR-CA\">unaqaqqaaqsimajut </span></em><em><span lang=\"IKU\" xml:lang=\"IKU\">U</span></em><em><span lang=\"FR-CA\" xml:lang=\"FR-CA\">qausingitta </span></em><em><span lang=\"IKU\" xml:lang=\"IKU\">P</span></em><em><span lang=\"FR-CA\" xml:lang=\"FR-CA\">iqujanganik</span></em><span lang=\"FR-CA\" xml:lang=\"FR-CA\"> qarisaujakkut tusariarviqaqattaruluujaqłutit </span><span lang=\"IKU\" xml:lang=\"IKU\">K</span><span lang=\"FR-CA\" xml:lang=\"FR-CA\">anatalimaarmi.</span></span></span></span></li>\n</ul>\n\n<h2><span><span><span><span lang=\"EN-CA\" xml:lang=\"EN-CA\"><span>Tamakkununga Pijjutinut turaangajut Qarisaujakkut Kasuqtarutingit</span></span></span></span></span></h2>\n\n<ul>\n\t<li><span><span><span><span lang=\"EN-CA\" xml:lang=\"EN-CA\"><a href=\"https://pm.gc.ca/en/news/news-releases/2017/02/09/prime-minister-canada-and-president-inuit-tapiriit-kanatami-announce\">Kanatami Sivuliqtirjuangat ammalu Angajuqqaaq Inuit Tapiriit Kanatami tusaqtittivut Inuit−Gavamatuqakkut Piliriqatigiingningingnut Katimajingingnit</a></span></span></span></span></li>\n\t<li><span><span><span><span lang=\"EN-CA\" xml:lang=\"EN-CA\"><a href=\"https://pm.gc.ca/en/news/statements/2017/02/09/inuit-nunangat-declaration-inuit-crown-partnership\">Inuit Nunangat Nalunaiqsiningit Angiqłutit Inuit−Gavamatuqakkut Piliriqatigiingningingnut Katimajingi</a></span></span></span></span></li>\n\t<li><span><span><span><span lang=\"EN-CA\" xml:lang=\"EN-CA\"><a href=\"https://www.rcaanc-cirnac.gc.ca/eng/1560523306861/1560523330587\">Kanatap Ukiuqtaqtungat ammalu Ukiuqtaqtumut Atuagangata Tunngavingat</a></span></span></span></span></li>\n\t<li><span><span><span><span lang=\"EN-CA\" xml:lang=\"EN-CA\"><a href=\"https://www.itk.ca/arctic-and-northern-policy-framework-inuit-nunangat/\">Ukiuqtaqtuq ammalu Ukiuqtaqtumut Atuagangata Tunngavingat</a></span></span></span></span></li>\n\t<li><span><span><span><span lang=\"EN-CA\" xml:lang=\"EN-CA\"><a href=\"https://www.itk.ca/inuit-nunangat-map/\">Inuit NunangatInuit Nunangata Nunannguangat</a></span></span></span></span></li>\n</ul></div>\n      "
}